806 頁岩石油發展緊  OPEC地位不保

頁岩石油發展緊 OPEC地位不保
Ia̍h-gâm tsio̍h-iû huat-tián kín OPEC tē-uī put pó




世界石油價數自舊年大落，
Sè-kài tsio̍h-iû kè-siàu tsū kū-nî tuā lo̍h, 

到今無啥起色。
kàu-tann bô sánn khí-sik. 

頂期《經濟學人》週刊一篇文章分析講，
Tíng kî “King-tsè ha̍k-jîn” tsiu-khan tsi̍t phinn bûn-tsiong hun-sik kóng, 

抽頁岩石油的技術伐大步等等因素看來，
Thiu ia̍h-gâm tsio̍h-iû ê ki-su̍t hua̍t tuā-pōo tíng-tíng in-sòo khuànn--lâi, 

油價真可能長期維持目前的水準，
iû-kè tsin khó-lîng tn̂g-kî î-tshî bo̍k-tsiân ê tsuí-tsún, 

石油輸出國家組織（OPEC）扞盤的優勢不再。
tsio̍h-iû su-tshut kok-ka tsoo-tsit (OPEC) huānn-puânn ê iu-sè put-tsài. 


較早，
Khak-tsá, 

若是油價傷䆀，
nā-sī iû-kè siunn bái, 

OPEC會決定減產，
OPEC ē kuat-tīng kiám-sán, 

來捒懸價數。
lâi sak kuân kè-siàu.  

毋過舊年11月，
M̄-koh kū-nî 11 gue̍h, 

油價當咧落崎的時陣，
iû-kè tng-leh lo̍h-kiā ê sî-tsūn，

in並無按呢做，
in pīng bô án-ne tsò, 

放予繼續落。
pàng hōo kè-sio̍k lo̍h. 

除了國際政治的考慮，
Tû-liáu kok-tsè tsìng-tī ê khó-lī, 

in嘛想欲趁家己輕本，
in mā siūnn-beh í ka-kī khin-pún, 

共重本的美國頁岩油逼出市場。
kā tāng-pún ê Bí-kok ia̍h-gâm-iû pik-tshut tshī-tiûnn.


衝擊確實有，
Tshiong-kik khak-si̍t ū, 

一寡美國頁岩油公司袂堪得價數直直落，
tsi̍t-kuá Bí-kok ia̍h-gâm-iû kong-si bē-kham-tit kè-siàu ti̍t-ti̍t lo̍h, 

煞來破產。
suah lâi phò-sán. 

毋過講來講去，
M̄-koh kóng lâi kóng khì,

頁岩油產業的命比本底想的閣較韌。
ia̍h-gâm-iû sán-gia̍p ê miā pí pún-té siūnn --ê koh-khah jūn.




上主要的原因，
Siōng tsú-iàu ê guân-in, 

照這篇文章講，
tsiàu tsit phinn bûn-tsiong kóng, 

是技術進步，
sī ki-su̍t tsìn-pōo, 

所擺頁岩油產業嘛綴咧發達。
Sóo-pái ia̍h-gâm-iû sán-gia̍p mā tuè-leh huat-ta̍t.


比論講，
Pí-lūn kóng, 

挖一口井的時間減一半。
óo tsi̍t kháu tsénn ê sî-kan kiám tsi̍t-puànn.  

今年逐箍美金的產量，
Kin-nî ta̍k khoo bí-kim ê sán-liōng,

預測會增加65%。
ī-tshik ē tsing-ka 65%.




佇今年3月的油價低點，
Tī kin-nî 3 gue̍h ê iû-kè kē-tiám, 

西德州中級原油（WTI）捌落到一桶44箍美金，
se tik-tsiu tiong-kip guân-iû (WTI) bat lak kàu tsi̍t tháng 44 khoo Bí-kim. 

目前起轉來60箍左右，
bo̍k-tsiân khí tńg--lâi 60 khoo tsó-iū, 

大部分的頁岩油公司猶閣趁有錢。
tuā-pōo-hūn ê ia̍h-gâm-iû kong-si iáu-koh thàn ū tsînn.  

文章引用一間顧問公司的講法，
Bûn-tsiong ín-iōng tsi̍t king kòo-būn kong-si ê kóng-huat, 

未來的價數甚至可能形成一个「頁岩帶」，
bī-lâi ê kè-siàu sīm-tsì khó-lîng hîng-sîng tsi̍t ê “ia̍h-gâm-tài”, 

大概是一桶45箍至65箍美金之間。
tāi-khài sī tsi̍t tháng 45 khoo tsì 65 khoo Bí-kim tsi-kan. 

若是價數比這个範圍較低，
Nā-sī kè-siàu pí tsit ê huān-uî khah kē, 

頁岩石油業者會減產；若較懸，in會增產。
ia̍h-gâm tsio̍h-iû gia̍p-tsiá ē kiám-sán; nā khah kuân, in ē tsing-sán. 

若按呢，
Nā án-ne, 

價數就會時常維持佇這个範圍。
kè-siàu tō ē sî-siông î-tshî tī tsit ê huān-uî.  










也就是講，
Iā tō sī kóng, 

用增產減產來影響世界油價，
īng tsing-sán kiám-sán lâi íng-hióng sè-kài iû-kè, 

這个關鍵角色，
tsit ê kuan-kiān kak-sik, 

一向以來是OPEC咧搬，
it-hiòng í-lâi sī OPEC teh puann, 

未來可能就是美國的頁岩油公司，
bī-lâi khó-lîng tō sī Bí-kok ê ia̍h-gâm-iû kong-si, 

in不管是提升產量，
in put-kuán sī thê-sing sán-liōng,

抑是壓成本，
ia̍h-sī ah sîng-pún, 

攏猶閣真有空間。
lóng iáu-koh tsin ū khong-kan.





文章落尾講，
Bûn-tsiong lo̍h-bué kóng, 

二位數的油價，
jī-uī-sòo ê iû-kè, 

可能會成做「新常態」。
khó-lîng ē tsiânn-tsò “sin siông-thài”.

除非是爆發重大衝突，
tû-hui sī po̍k-huat tiōng-tāi tshiong-tu̍t, 

造成世界上大的一寡油田停止供應，
Tsō-sîng sè-kài siōng tuā ê tsi̍t-kuá iû-tshân thîng-tsí kiong-ìng, 

抑是需求雄雄衝懸。
ia̍h-sī su-kiû hiông-hiông tshìng kuân.  

另外一方面，
Līng-guā tsi̍t hong-bīn, 

再生能源佮天然氣也咧落價。
tsài-sing lîng-guân kah thian-jiân-khì iā teh lo̍h-kè.

看這个範勢，
Khuànn tsit ê pān-sè,

一个OPEC主導的時代，
tsi̍t ê OPEC tsú-tō ê sî-tāi, 

應該是袂閣轉來矣。
ing-kai sī bē koh tńg--lâi --ah.

