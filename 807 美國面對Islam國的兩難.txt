807 美國面對Islam國的兩難

美國面對Islam國的兩難
Bí-kok bīn-tuì Islam kok ê lióng-lân

過激派的組織Islam國（IS）繼續擴張，
Kuè-kik-phài ê tsoo-tsit Islam kok (IS) kè-sio̍k khok-tiong, 

5月中占領Iraq重要城市Ramadi，
5 gue̍h tiong tsiàm-niá Iraq tiōng-iàu siânn-tshī Ramadi, 

離首都Baghdad賰無100公里。
lī siú-too Baghdad tshun bô 100 kong-lí. 

美國愛按怎做？
Bí-kok ài án-tsuánn tsò? 

敢著派地面部隊？
Kám tio̍h phài tē-bīn pōo-tuī? 

真濟人主張莫，
Tsin tsē lâng tsú-tiunn mài, 

認為美國派軍顛倒會飼大IS，
jīn-uî Bí-kok phài kun tian-tò ē tshī-tuā IS,

有害美國本身的安全。
iú-hāi Bí-kok pún-sin ê an-tsuân. 
應該予中東在地的國家去戰。
Ing-kai hōo Tiong-tang tsāi-tē ê kok-ka khì tsiàn.

《外交政策》雜誌網站一篇由兩位學者Gordon Adams佮Richard Sokolsky寫的文章，
“Guā-kau tsìng-tshik” tsa̍p-tsì bāng-tsām tsi̍t phinn iû nn̄g uī ha̍k-tsiá Gordon Adams kah Ritsard Sokolsky siá ê bûn-tsiong, 

就是這个看法。
tō sī tsit ê khuànn-huat. 

In講，
In kóng, 

IS佮al Qaeda無仝，
IS kah al Qaeda bô-kāng, 

前者的目標是建立區域性的caliphate，
tsîng-tsiá ê bo̍k-piau sī kiàn-li̍p khu-hi̍k-sìng ê caliphate, 

毋是佇全球發動恐怖攻擊；
m̄ sī tī tsuân-kiû huat-tōng khióng-pòo kong-kik, 

伊主要是威脅著四面的中東國家，
i tsú-iàu sī ui-hia̍p-tio̍h sì-bīn ê Tiong-tang kok-ka, 

毋是美國的國土。
m̄ sī Bí-kok ê kok-thóo.


而且，
Jî-tshiánn, 

遮的中東國家，
tsia-ê Tiong-tang kok-ka, 

包括一寡美國的盟友，
pau-kuat tsi̍t-kuá Bí-kok ê bîng-iú, 

本身就有嚴重的問題，
pún-sin tō ū giâm-tiōng ê būn-tê, 

比如治理傷䆀、貪腐、民族佮教派的衝突，
pí-jû tī-lí siunn bái, tham-hú, bîn-tso̍k kah kàu-phài ê tshiong-tu̍t, 

予IS趁這个好時機⿰𧾷百起來。
Hōo IS thàn tsit ê hó sî-ki peh--khí-lâi。

In家己著負起對抗IS的主要責任，
In ka-kī tio̍h hū-khí tuì-khòng IS ê tsú-iàu tsik-jīm, 

毋是放予爛，
m̄ sī pàng hōo nuā, 

才欲靠美國來救。
tsiah beh khò Bí-kok lâi kiù. 




作者認為，
Tsok-tsiá jīn-uî, 

美國若是派大軍去佮IS直接作戰，
Bí-kok nā-sī phài tuā-kun khì kah IS ti̍t-tsiap tsok-tsiàn, 

顛倒會實現IS的宣傳，
Thian-tó ē si̍t-hiān IS ê suan-thuân, 

講這是一場Muslim對抗美國十字軍的聖戰，
kóng tse sī tsi̍t tiûnn Muslim tuì-khòng Bí-kok si̍p-jī-kun ê sìng-tsiàn, 

刺激四界的Muslim來加入IS，
tshì-kik sì-kè Muslim lâi ka-ji̍p IS, 

並且嘛致使美國的軍人、每一間大使館，
pīng-tshiánn mā tì-sú Bí-kok ê kun-jîn, muí tsi̍t king tāi-sài-kuán, 

甚至本土的國民攏成做攻擊的目標。
sīm-tsì pún-thóo ê kok-bîn lóng tsiânn-tsò kong-kik ê bo̍k-piau.





In毋是講美國攏莫插代誌，
In m̄ sī kóng Bí-kok lóng mài tshap tāi-tsì, 

毋過美國的支援應該愛附較嚴格的條件，
m̄-koh Bí-kok ê tsi-uān ing-kai ài hù khah giâm-keh ê tiâu-kiānn, 

要求遮的中東國家進行改革，
iau-kiû tsia-ê Tiong-tang kok-ka tsìn-hîng kái-kik,

莫予極端主義勾去。
kàng-kē ki̍k-tuan tsú-gī kau--khí.




事實上，
Sū-si̍t siōng, 

Obama政府一向行這款「對後壁領導」、避免家己去戰的策略，
Obama tsìng-hú it-hiòng Kiânn tsit khuán “uì āu-piah líng-tō”, pī-bián ka-kī khì tsiàn ê tshik-lio̍k, 

嘛受著真濟批評。
mā siū-tio̍h tsin tsē phue-phîng.  





進前幾工，
Tsìn-tsîng kuí kang, 

《外交政策》的社長David Rothkopf拄好嘛寫文章指出這種做法有真濟風險，
“Guā-kau tsìng-tshik” ê siā-tiúnn David Rothkopf tú-hó mā siá bûn-tsiong tsí-tshut tsit tsióng tsò-huat ū tsin tsē hong-hiám, 

包括無法度影響事態的結果，
pau-kuat bô-huat-tōo íng-hióng sū-thài ê kiat-kó, 

來保證美國的利益，
lâi pó-tsìng Bí-kok ê lī-ik, 

甚至上尾嘛是著替別人拭尻川。
sīm-tsì sī siōng-bué mā sī tio̍h thè pa̍t-lâng tshit-kha-tshng.





比論講，
Pí-lūn kóng, 

Iraq萬一到時陣予IS佮Shiite派的Iran分伻，
Iraq bān-it kàu sî-tsūn hōo IS kah Shiite phài ê Iran pun-phenn, 

對美國的盟友佮長期利益攏會更加危險。
tuì Bí-kok ê bîng-iú kah tn̂g-kî lī-ik lóng ē kìng-ka guî-hiám.











Rothkopf講，
Rothkopf kóng, 

認為中東問題佮美國無底代Tī-tāi的人愛了解，
jīn-uî Tiong-tang būn-tê kah Bí-kok bô-tī-tāi ê lâng ài liáu-kái, 

這陣無發生，
tsit-tsūn bô huat-sing, 

並無代表未來袂發生。
pīng bô tāi-piáu bī-lâi bē huat-sing. 

地方的核子捙拚、恐怖攻擊湠向全球，
Tē-hng ê hi̍k-tsú tshia-piànn, khióng-pòo kong-kik thuànn hiòng tsuân-kiû, 

這攏是愛提早防範的危機。
tse lóng sī ài thê-tsá hông-huān ê guî-ki.

