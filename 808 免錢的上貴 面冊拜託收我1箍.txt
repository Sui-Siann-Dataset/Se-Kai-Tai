808 免錢的上貴 面冊拜託收我1箍

免錢的上貴 面冊拜託收我1箍
Bián-tsînn --ê siōng kuì Bīn-tsheh pài-thok siu guá 1 khoo




人講免錢的上貴，
Lâng kóng bián-tsînn --ê siōng kuì, 

這佇現此時的網路世界來講，
tse tī hiān-tshú-sî ê bāng-lōo sè-kài lâi kóng, 

真有道理。
tsin ū tō-lí. 

像Facebook、Google遮的各種的網路服務，
Tshiūnn Facebook, Google tsia-ê kok-tsióng ê bāng-lōo ho̍k-bū, 

予咱用免錢的，
hōo lán iōng bián-tsînn--ê,

其實in是欲收集咱的資料、掌握咱的行為，
kî-si̍t in sī beh siu-tsi̍p lán ê tsu-liāu, tsióng-ak lán ê hîng-uî, 

這就是咱愛付出的代價。
tse tō sī lán ài hù-tshut ê tāi-kè. 

敢講逐家攏無要無緊？
Kám-kóng ta̍k-ke lóng bô-iàu-bô-kín? 

抑是無伊法度？
Ah-sī bô i huat-tōo? 




最近美國拄好有一寡新的研究。
Tsuè-kīn Bí-kok tú-hó ū tsi̍t-kuá sin ê gián-kiù. 

Pew研究中心調查發現，
Pew gián-kiù tiong-sim tiau-tsa huat-hiān, 

93%的美國人認為，
93% ê Bí-kok-lâng jīn-uî, 

家己會使決定「啥人」會當提著in的資訊，
ka-kī ē-sái kuat-tīng “siánn-lâng” ē-tàng the̍h-tio̍h in ê tsu-sìn, 

對in來講是誠重要的代誌。
tuì in lâi kóng sī tsiânn tiōng-iàu ê tāi-tsì. 

九成認為，
Káu siânn jīn-uî, 

會使予決定「啥物」資訊通予人收集，是重要的。 
Ē-sái hōo kuat-tīng “siánn-mih” tsu-sìn thang hōo lâng siu-tsi̍p, sī tiōng-iàu --ê.  

毋過佇仝一个時陣，
M̄-koh tī kâng tsi̍t ê sî-tsūn, 

煞無啥人相信in會好好保守祕密，嘛無啥放心in會絕對安全。
Suah bô siánn lâng siong-sìn in ē hó-hó pó-siú pì-bi̍t, mā bô siánn hòng-sim in ē tsua̍t-tuì an-tsuân.

干焦有7%的人對網頁頂刊廣告的廠商有信心、11%對家己使用的社交媒體有信心。
Kan-na ū 7% ê lâng tuì bāng-ia̍h-tíng khan kóng-kò ê tshiúnn-siong ū sìn-sim, 11% tuì ka-kī sú-iōng ê siā-kau muî-thé ū sìn-sim. 




另外，
Līng-guā, 

Pennsylvania大學調查，大眾是毋是願意為著小可錢都來犧牲隱私。
Pennsylvania tāi-ha̍k tiâu-tsa tāi-tsiòng sī m̄ sī guān-ì uī-tio̍h sió-khuá tsînn to lâi hi-sing ún-su. 

比論講，
Pí-lūn kóng, 

若是廠商拍折予你，
nā-sī tshiúnn-siong phah-tsiat hōo --lí, 

仝一个時陣，佇你毋知的情形下收集你的資訊，
Kâng tsi̍t ê sî-tsūn, tī lí m̄ tsai ê tsîng-hîng-hā siu-tsi̍p lí ê tsu-sìn, 

這敢有理？
tse kám ū-lí? 

有91%的受訪者認為這無理。
Ū 91% ê siū-hóng-tsiá jīn-uî tse bô-lí. 




研究的主持學者Joseph Turow講，
Gián-kiù ê tsú-tshî ha̍k-tsiá Joseph Turow kóng, 

民眾毋是誠實甘願為著小可好處，
bîn-tsiòng m̄ sī tsiânn-si̍t kam-guān uī-tio̍h sió-khuá hó-tshù, 

都來交出個人的資料。
to lâi kau-tshut kò-jîn ê tsu-liāu. 

「實際上是一種放棄的心態。」
“Si̍t-tsè-siōng sī tsi̍t tsióng hòng-khì ê sim-thài.”

「美國人感覺，廠商按怎處理抑是收集in的資訊，in無法度控制，只有由在in去。」
“Bí-kok-lâng kám-kak, tshiúnn-siong án-tsuánn tshú-lí ia̍h-sī siu-tsi̍p in ê tsu-sìn, in bô-huat-tōo khòng-tsè, tsí-ū iû-tsāi in khì.”




講著收集使用者資訊，
Kóng-tio̍h siu-tsi̍p sú-iōng-tsiá tsu-sìn, 

Facebook（面冊）是世界上蓋厲害的怪物。
Facebook (Bīn-tsheh) sī sè-kài siōng-kài lī-hāi ê kuài-bu̍t. 

學者Zeynep Tufekci最近投稿《紐約時報》講，
Ha̍k-tsiá Zeynep Tufekci tsuè-kīn tâu-kó “Niú-iok sî-pò” kóng, 

伊甘願納錢使用面冊，
i kam-guān la̍p-tsînn sú-iōng Bīn-tsheh, 

共家己資料的主控權挈倒轉來。
kā ka-kī tsu-liāu ê tsú-khòng-khuân khe̍h tò-tńg--lâi. 



Tufekci指出，
Tufekci tsí-tshut, 

社交媒體等免費的網路服務的大問題，
Siā-kau muî-thé tíng bián-huì ê bāng-lōo ho̍k-bū ê tuā būn-tê, 

就是靠廣告趁錢的商業模式。
tō sī khò kóng-kò thàn-tsînn ê siong-gia̍p bôo-sik. 

為著賣廣告，
Uī-tio̍h bē kóng-kò, 

面冊控制著啥物會出現佇咱的主頁、啥物袂。
Bīn-tsheh khòng-tsè-tio̍h siánn-mih ē tshut-hiān tī lán ê tsú-ia̍h, siánn-mih bē. 

這已經「攪擾咱佇線頂的互動。」
Tse í-king “kiáu-jiáu lán tī suànn-tíng ê hōo-tōng.”




尤其單純貼廣告已經趁無錢，
Iû-kî tan-sûn tah kóng-kò í-king thàn bô tsînn, 

所以社交媒體愈來愈需要針對個人，
sóo-í siā-kau muî-thé jú lâi jú su-iàu tsiam-tuì kò-jîn, 

共可能對in有效的廣告分別㧣予in，
kā khó-lîng tuì in ū-hāu ê kóng-kò hun-pia̍t tu hōo in, 

這就表示愛分析使用者的資料、追蹤in的行為。
tse tō piáu-sī ài hun-sik sú-iōng-tsiá ê tsu-liāu, tui-tsong in ê hîng-uî. 


雖然面冊趁真濟錢，
Sui-jiân Bīn-tsheh thàn tsin tsē tsînn, 

但是Tufekci引用網路專家Ethan Zuckerman所講，
tān-sī Tufekci ín-iōng bāng-lōo tsuan-ka Ethan Zuckerman sóo kóng, 

面冊一個月平均對每一位使用者，
Bīn-tsheh tsi̍t kò gue̍h pîng-kin uì muí tsi̍t uī sú-iōng-tsiá, 

才趁著2角美金，
tsiah thàn-tio̍h 2 kak Bí-kim, 

這表示靠廣告趁食的路嘛已經行袂通矣。
tse piáu-sī khò kóng-kò thàn-tsia̍h ê lōo mā í-king kiânn bē thong --ah. 

面冊應該愛開放予使用者納錢，
Bīn-tsheh ing-kai ài khai-hòng hōo sú-iōng-tsiá la̍p-tsînn, 

伊相信有幾若億的用戶佮伊仝款，
i siong-sìn ū kuí-nā ik ê iōng-hōo kah i kāng-khuán, 

願意逐個月付1箍美金，
guān-ì ta̍k kò gue̍h hù 1 khoo Bí-kim, 



「做一个消費者，毋是一項產品。」
“tsò tsi̍t ê siau-huì-tsiá, m̄ sī tsi̍t hāng sán-phín.”




毋過話講倒轉來，
M̄-koh uē kóng tò-tńg--lâi, 

遮的免費的網路服務，
tsia-ê bián-huì ê bāng-lōo ho̍k-bū, 

嘛毋但是趁廣告錢爾爾。
mā m̄-nā sī thàn kóng-kò tsînn niā-niā. 

這幾年來，
Tsit kuí nî lâi, 

巨量資料佮人工智慧雄雄發展甲真驚人，
kī-liōng tsu-liāu kah jîn-kang tì-huī hiông-hiông huat-tián kah tsin kiann--lâng, 

上主要的就是靠網路使用者上傳的濟濟內容。
Siāng tsú-iàu ê tō sī khò bāng-lōo sú-iōng-tsiá siōng-thuân ê tsē-tsē luē-iông. 


《經濟學人》5月中報導舉一个例，
“King-tsè ha̍k-jîn” 5 gue̍h tiong pò-tō kí tsi̍t ê lē, 

Microsoft咧研發的一種個人軟體，
Microsoft teh gián-huat ê tsi̍t tsióng kò-jîn nńg-thé, 

已經會曉認捌兩種相siâng的狗，共你講佗一隻是佗一種。
í-king ē-hiáu jīn-bat nn̄g tsióng sio-siâng ê káu, kā lí kóng tó tsi̍t tsiah sī tó tsi̍t tsióng. 




未來，
Bī-lâi, 

個人資料佮紀錄的收集佮利用愈來愈厲害、愈複雜，
kò-jîn tsu-liāu kah kì-lo̍k ê siu-tsi̍p kah lī-iōng jú lâi jú lī-hāi, jú ho̍k-tsa̍p, 

個人對本身隱私的主控權，
kò-jîn tuì pún-sin ún-su ê tsú-khòng-khuân, 

恐驚是愈歹掌握。
khióng-kiann sī jú pháinn tsióng-ak.

