809 同性婚合法化 閣來看澳洲

同性婚合法化 閣來看澳洲
Tông-sìng-hun ha̍p-huat-huà koh lâi khuànn Ò-tsiu 


Ireland頂個月公民投票通過同性婚合法化，
Ireland tíng kò gue̍h kong-bîn tâu-phiò thong-kuè tông-sìng-hun ha̍p-huat-huà, 

鼓勵著全世界的同性戀人權運動，
kóo-bú-tio̍h tsuân-sè-kài ê tông-sìng-luân jîn-khuân ūn-tōng, 

紲落幾個月，
suà--lo̍h kuí kò gue̍h, 

澳洲凡勢嘛會變天。
Ò-tsiu huān-sè mā ē piàn-thinn. 

國會預定佇年底前投票決定。
Kok-huē ī-tīng tī nî-té tsîng tâu-phiò kuat-tīng. 

這馬，
Tsit-má, 

大部分民意支持同性婚，
tuā-pōo-hūn bîn-ì tsi-tshî tông-sìng-hun, 

只是有真濟國會議員猶閣咧觀望。
tsí-sī ū tsin tsē kok-huē gī-uân iáu-koh teh kuan-bōng. 




領導保守聯盟的澳洲總理Tony Abbott本人反對同性婚姻，
Líng-tō Pó-siú liân-bîng ê Ò-tsiu tsóng-lí Tony Abbott pún-lâng huán-tuì tông-sìng hun-in, 

毋過贊成開放伊的自由黨的議員照家己的意思投票。
m̄-koh tsàn-sîng khai-hòng i ê Tsū-iû-tóng ê gī-uân tsiàu ka-kī ê ì-sù tâu-phiò. 

只不過這閣佮聯盟內底其他黨派的意見有相牽連。
Tsí-put-kò tse koh kah liân-bîng lāi-té kî-thann tóng-phài ê ì-kiàn sio-khan-liân. 

若是真正開放投「良心票」，
Nā-sī tsin-tsiànn khai-hòng tâu “liông-sim-phiò”, 

通過修法來承認同性婚的機率會較大。
thong-kuè siu-huat lâi sîng-jīn tông-sìng-hun ê ki-lu̍t ē khah tuā.





在野的工黨內底，
Tsāi-iá ê Kang-tóng lāi-té, 

有九成九的議員攏支持同性婚。
ū káu-siânn káu ê gī-uân lóng tsi-tshî tông-sìng-hun. 

進前綠黨佮Abbott的自由黨同事攏已經提出支持同性婚合法的法案。
Tsìn-tsiân Li̍k-tóng kah Abbott ê Tsū-iû-tóng tông-sū lóng í-king thê-tshut tsi-tshî tông-sìng-hun ha̍p-huat ê huat-àn. 

6月初工黨閣提出一案，
6 gue̍h-tshe Kang-tóng koh thê-tshut tsi̍t àn, 

hông批評是欲來割稻仔尾，
hông phue-phîng sī beh lâi kuah-tiū-á-bué, 

顛倒會拍歹共識，
tian-tò ē phah-pháinn kiōng-sik, 

變成政黨相爭。
piàn-sîng tsìng-tóng sio-tsenn. 









澳洲廣播公司（ABC）的一篇分析文章講，
Ò-tsiu kóng-pòo kong-si (ABC) ê tsi̍t phinn hun-sik bûn-tsiong kóng, 

若是會當閣撨出一个跨黨派的第四案，
nā-sī ē-tàng koh tshiâu-tshut tsi̍t ê khuà tóng-phài ê tē-sì àn, 

莫一黨一案，
mài tsi̍t tóng tsi̍t àn, 

改革較有贏面。
kái-kik khah ū iânn-bīn. 




頂年7月，
Tíng nî 7 gue̍h, 

一間研究公司Crosby Textor做的民調講，
tsi̍t king gián-kiù kong-si Crosby Textor tsò ê bîn-tiāu kóng, 

72%的澳洲人支持同性婚合法化。
72% ê Ò-tsiu lâng tsi-tshî tông-sìng-hun ha̍p-huat-huà. 

這个比例比十年前增加強欲一倍。
Tsit ê pí-lē pí tsa̍p nî tsîng tsing-ka kiōng-beh tsi̍t puē. 


國會議員咧？
Kok-huē gī-uân --leh? 

英國《衛報》的澳洲版最近一个一个訪問下議院全部的150位議員，
Ing-kok “Uē-pò” ê Ò-tsiu-pán tsuè-kīn tsi̍t ê tsi̍t ê hóng-būn hā-gī-īnn tsuân-pōo ê 150 uī gī-uân, 

若是開放投良心票，
nā-sī khai-hòng tâu liông-sim-phiò, 

in的立場會啥款。
in ê li̍p-tiûnn ē siánn-khuán. 

頂禮拜三公佈結果，
Tíng lé-pài-sann kong-pòo kiat-kó, 

有63位贊成同性婚合法、40位反對，
ū 63 uī tsàn-sîng tông-sìng-hun ha̍p-huat, 40 uī huán-tuì, 

毋過猶未決定抑是表態的人數真濟，
m̄-koh iáu-buē kuat-tīng ia̍h-sī piáu-thài ê jîn-sòo tsin tsē, 

有47位，
ū 47 uī, 

到時的輸贏猶閣真歹講。
kàu-sî ê su-iânn iáu-koh tsin pháinn-kóng. 




既然支持改變的民意超過七成，
Kì-jiân tsi-tshî kái-piàn ê bîn-ì tshiau-kuè tshit siânn, 

是按怎政治人物猶閣綴袂著？
sī-án-tsuánn tsìng-tī jîn-bu̍t iáu-koh tuè bē tio̍h? 

頭先講著的民調公司負責人對英國廣播公司（BBC）講，
Thâu-sing kóng-tio̍h ê bîn-tiāu kong-si hū-tsik-jîn tuì Ing-kok kóng-pòo kong-si (BBC) kóng, 

一寡議員對保守勢力傷過驚惶。
tsi̍t-kuá gī-uân tuì pó-siú sè-li̍k siunn-kuè kiann-hiânn. 

伊講：「保守的基督教團體吵甲真大聲，毋過講到底in是真少數，無啥要緊。」
I kóng: “Pó-siú ê Ki-tok-kàu thuân-thé tshá kah tsin tuā-siann, m̄-koh kóng tàu-té in sī tsin tsió-sòo, bô siánn iàu-kín.”





工黨的副領袖Tanya Plibersek嘛講，
Kang-tóng ê hù-líng-siù Tanya Plibersek mā kóng, 

並毋是所有的天主教徒攏反對同性婚。
pīng m̄ sī sóo-ū ê Thian-tsú kàu-tôo lóng huán-tuì tông-sìng-hun.


佇咧爭論當熱的這時，
Tī-leh tsing-lūn tng jia̍t ê tsit-sî, 

有一對結婚已經十冬的翁某宣佈，
ū tsi̍t tuì kiat-hun í-king tsa̍p tang ê ang-bóo suan-pòo,

若是國會通過同性婚合法，
nā-sī kok-huē thong-kuè tông-sìng-hun ha̍p-huat, 

in就欲來離緣表示抗議。
in tō beh lâi lī-iân piáu-sī khòng-gī. 

蹛佇首都Canberra的Jensen夫婦講，
Tuà tī siú-too Canberra ê Jensen hu-hū kóng, 

若準國家欲改變婚姻的定義，
nā-tsún kok-ka beh kái-piàn hun-in ê tīng-gī, 

去納入同性的關係，
khì la̍p-ji̍p tông-sìng ê kuan-hē, 

就觸犯著原本上帝神聖的旨意，
Tō tshiong-huān-tio̍h guân-pún siōng-tè sîn-sìn ê tsí-ì, 

in就無愛參加彼種新的定義。
in tō bô-ài tsham-ka hit tsióng sin ê tīng-gī.




澳洲國會捌佇2012年表決同性婚合法化議題，
Ò-tsiu kok-huē bat tī 2012 nî piáu-kuat tông-sìng-hun ha̍p-huat-huà gī-tê, 

贊成派輸甲真悽慘。
tsàn-sîng-phài su kah tsin tshi-tshám. 

ABC的分析認為，
ABC ê Hun-sik jīn-uî, 

以現在國內外贊成派攏遐爾有世面來看，
í hiān-tsāi kok-lāi-guā tsàn-sîng-phài lóng hiah-nī ū sè bīn lâi-khuànn, 

這擺投票的結果凡勢會真無仝，
tsit pái ē huān-sè tsin bô-kāng, 

上緊可能佇8月就會過關。
siōng kín khó-lîng tī 8 gue̍h tō ē kuè-kuan.
